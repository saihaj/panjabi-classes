# **ਈਅਰ ਫ਼ੋਨ**
“ਬੇਟਾ ਹੁਣ ਤਾਂ ਈਅਰ ਫ਼ੋਨ ਛੱਡ ਦਿਓ, ਬਹੁਤ ਹੋ ਗਿਆ ਦੋ ਘੰਟੇ ਹੋ ਗਏ ਨੇ ਗਾਣੇ ਸੁਣਦੇ ਨੂੰ, ਹੁਣ ਮਨ ਵੀ ਭਰ ਗਿਆ ਹੋਵੇਗਾ ।" <br> 
&nbsp;&nbsp;&nbsp;&nbsp;ਮੀਨਾਕਸ਼ੀ ਦੀ ਮੰਮੀ ਨੇ ਕੋਲ ਆ ਕੇ ਕਿਹਾ । <br>
&nbsp;&nbsp;&nbsp;&nbsp;“ਮੰਮੀ ਤੁਸੀਂ ਤਾਂ ਹਰ ਵੇਲੇ ਟੋਕਦੇ ਰਹਿੰਦੇ ਹੋ । ਸਵੇਰ ਤੋਂ ਦੁਪਹਿਰ ਤੀਕ ਸਕੂਲ ਦੀ ਪੜ੍ਹਾਈ ਕਰਕੇ ਥੱਕ ਜਾਂਦੀ ਹਾਂ, ਹੁਣ ਜੇਕਰ ਮੈਂ ਗਾਣੇ ਨਾ ਸੁਣਾ ਤਾਂ ਹੋਰ ਕੀ ਕਰਾਂ-ਕੋਈ ਹੈ ਵੀ ਨਹੀਂ ਜਿਸ ਨਾਲ ਮੈਂ ਕੋਈ ਗੇਮ ਖੇਡ ਸਕਾਂ ।" <br>
&nbsp;&nbsp;&nbsp;&nbsp;ਮੀਨਾਕਸ਼ੀ ਨੇ ਮੱਥੇ ਵੱਟ ਪਾਉਂਦਿਆਂ ਕਿਹਾ । <br>
&nbsp;&nbsp;&nbsp;&nbsp;“ਮੇਰਾ ਮਤਲਬ ਹੈ ਬਹੁਤੀ ਦੇਰ ਗਾਣੇ ਨਹੀਂ ਸੁਣੀਦੇ, ਤੂੰ ਅਖ਼ਬਾਰ ਪੜ੍ਹਦੀ ਤੇ ਟੀ.ਵੀ. ਵੇਖਦੀ ਹੈ ਨਾ, ਕੀ ਦੱਸਦੇ ਨੇ ਉਹ ਕਦੇ ਸੋਚਿਆ ਹੈ, ਆ ਮੈਂ ਤੇਰੇ ਨਾਲ ਕੈਰਮ ਬੋਰਡ ਖੇਡਦੀ ਹਾਂ । "<br>
&nbsp;&nbsp;&nbsp;&nbsp;ਮੀਨਾਕਸ਼ੀ ਦੀ ਮੰਮੀ ਨਿਸ਼ਾ ਨੇ ਉਸ ਨੂੰ ਪਲੋਸਦਿਆਂ ਕਿਹਾ । <br>
&nbsp;&nbsp;&nbsp;&nbsp;ਮਾਂ ਧੀ ਨੂੰ ਕੈਰਮ ਬੋਰਡ ਖੇਡਦਿਆਂ ਅਜੇ ਦਸ ਕੁ ਮਿੰਟ ਹੀ ਹੋਏ ਸਨ ਕਿ ਉਸ ਦੇ ਘਰ ਦੀ ਘੰਟੀ ਵੱਜੀ । ਮੀਨਾਕਸ਼ੀ ਦੀ ਮੰਮੀ ਨੇ ਵੇਖਿਆ ਕਿ ਉਸ ਦੀ ਸਹੇਲੀ ਪੂਨਮ ਉਸ ਨੂੰ ਮਿਲਣ ਆਈ ਹੈ । ਮੀਨਾਕਸ਼ੀ ਨੇ ਉਸ ਨੂੰ ਡਰਾਇੰਗ ਰੂਮ ਵਿਚ ਬਿਠਾਇਆ ਅਤੇ ਆਪ ਚਾਹ ਬਣਾਉਣ ਚਲੀ ਗਈ । ਉਧਰ ਮੀਨਾਕਸ਼ੀ ਨੂੰ ਈਅਰ ਫ਼ੋਨ 'ਤੇ ਗਾਣੇ ਸੁਣਨ ਦਾ ਮੌਕਾ ਮਿਲ ਗਿਆ । <br>
&nbsp;&nbsp;&nbsp;&nbsp;ਨਿਸ਼ਾ ਅਤੇ ਪੂਨਮ ਚਾਹ ਦੀਆਂ ਚੁਸਕੀਆਂ ਦੇ ਨਾਲ-ਨਾਲ ਗੱਲਾਂ ਵੀ ਕਰ ਰਹੀਆਂ ਸਨ ਕਿ ਨਿਸ਼ਾ ਨੇ ਪੂਨਮ ਕੋਲ ਈਅਰ ਫ਼ੋਨ ਦੀ ਗੱਲ ਕਰਦਿਆਂ ਗੱਲ ਛੇੜੀ ਕਿ ਉਸ ਦੀ ਬੇਟੀ ਮੀਨਾਕਸ਼ੀ ਸਾਰਾ ਦਿਨ ਈਅਰ ਫ਼ੋਨ ਦਾ ਖਹਿੜਾ ਨਹੀਂ ਛੱਡਦੀ । ਅੱਗੋਂ ਪੂਨਮ ਨੇ ਆਪਣੇ ਬੇਟੇ ਬਾਰੇ ਦੱਸਿਆ ਕਿ ਉਹ ਵੀ ਸਾਰਾ ਦਿਨ ਈਅਰ ਫ਼ੋਨ ਨੂੰ ਚਿੰਬੜਿਆ ਰਹਿੰਦਾ ਹੈ । ਅੱਧੇ ਕੁ ਘੰਟੇ ਬਾਅਦ ਜਿਉਂ ਹੀ ਪੂਨਮ ਨਿਸ਼ਾ ਦੇ ਘਰੋਂ ਨਿਕਲੀ ਤਾਂ ਉਸ ਸਮੇਂ ਮੀਨਾਕਸ਼ੀ ਦੇ ਪਾਪਾ ਘਰ ਆ ਗਏ ਉਨ੍ਹਾਂ ਨੇ ਅੰਦਰ ਜਾ ਕੇ ਵੇਖਿਆ ਕਿ ਮੀਨਾਕਸ਼ੀ ਈਅਰ ਫ਼ੋਨ ਲਗਾ ਕੇ, ਅੱਖਾਂ ਬੰਦ ਕਰਕੇ ਕਿਵੇਂ ਮਸਤੀ ਵਿਚ ਝੂਮ ਰਹੀ ਹੈ । ਮੀਨਾਕਸ਼ੀ ਦੇ ਪਾਪਾ ਚੁੱਪਚਾਪ ਕੁਰਸੀ 'ਤੇ ਬੈਠ ਕੇ ਸਭ ਕੁਝ ਵੇਖਦੇ ਰਹੇ । ਪੰਜ ਕੁ ਮਿੰਟ ਬਾਅਦ ਜਦੋਂ ਮੀਨਾਕਸ਼ੀ ਨੇ ਅੱਖਾਂ ਖੋਹਲੀਆਂ ਤਾਂ ਉਹ ਆਪਣੇ
ਪਾਪਾ ਨੂੰ ਸਾਹਮਣੇ ਕੁਰਸੀ 'ਤੇ ਬੈਠਿਆਂ ਵੇਖ ਕੇ ਚੌਂਕ ਗਈ । <br>
&nbsp;&nbsp;&nbsp;&nbsp;“ਪਾਪਾ, ਤੁਸੀਂ ਕਦੋਂ ਆਏ, ਮੈਨੂੰ ਪਤਾ ਹੀ ਨਹੀਂ ਲੱਗਿਆ।” ਮੀਨਾਕਸ਼ੀ ਨੇ ਹੈਰਾਨੀ ਨਾਲ ਕਿਹਾ ।" <br>
&nbsp;&nbsp;&nbsp;&nbsp;“ਥੋੜਾ ਹੀ ਸਮਾਂ ਹੋਇਆ ਹੈ ਆਇਆਂ ਨੂੰ ।" <br> 
&nbsp;&nbsp;&nbsp;&nbsp;“ਮੁਆਫ਼ ਕਰਨਾ ਪਾਪਾ, ਮੈਂ ਤੁਹਾਨੂੰ ਵੇਖਿਆ ਹੀ ਨਹੀਂ ।" <br>
&nbsp;&nbsp;&nbsp;&nbsp;“ਤਾਂ ਹੀ ਦੁਨੀਆ ਜਹਾਨ ਤੋਂ ਬੇਖਬਰ ਸੀ ।" ਪਾਪਾ ਨੇ ਵਿਅੰਗ ਕੱਸਿਆ । <br>
&nbsp;&nbsp;&nbsp;&nbsp;“ਵੇਖੋ ਬੇਟਾ, ਸਾਰਾ ਦਿਨ ਈਅਰ ਫ਼ੋਨ ਕੰਨਾਂ 'ਤੇ ਨਹੀਂ ਲਗਾਉਣਾ ਚਾਹੀਦਾ, ਇਸ ਨਾਲ ਸੁਣਨ-ਸ਼ਕਤੀ ਕਮਜ਼ੋਰ ਹੁੰਦੀ ਹੈ, ਨਾਲੇ ਅਜੇ ਤੇਰੀ ਉਮਰ ਹੀ ਕੀ ਹੈ ।" ਮੀਨਾਕਸ਼ੀ ਦੇ ਪਾਪਾ ਨੇ ਪਿਆਰ ਨਾਲ ਸਮਝਾਇਆ । <br>
&nbsp;&nbsp;&nbsp;&nbsp;"ਸੌਰੀ ਪਾਪਾ, ਮੈਂ ਅੱਗੋਂ ਤੁਹਾਡੀਆਂ ਕਹੀਆਂ ਗੱਲਾਂ ਦਾ ਧਿਆਨ ਰੱਖਾਂਗੀ ।" ਮੀਨਾਕਸ਼ੀ ਨੇ ਹਲੀਮੀ ਨਾਲ ਕਿਹਾ । <br>
&nbsp;&nbsp;&nbsp;&nbsp;ਮੀਨਾਕਸ਼ੀ ਦੇ ਮੰਮੀ-ਪਾਪਾ ਉਸ ਦੇ ਈਅਰ ਫ਼ੋਨ ਦੀ ਵਰਤੋਂ ਪ੍ਰਤੀ ਬਹੁਤ ਪਰੇਸ਼ਾਨ ਸਨ । ਉਨ੍ਹਾਂ ਨੇ ਕਈ ਵਾਰ ਗੁੱਸੇ ਨਾਲ ਕਹਿ ਕੇ ਵੀ ਵੇਖ ਲਿਆ, ਪ੍ਰੰਤੂ ਇਕ ਅੱਧਾ ਦਿਨ ਹੀ ਮੀਨਾਕਸ਼ੀ ਤੇ ਅਸਰ ਹੁੰਦਾ ਸੀ ਮਗਰੋਂ ਫਿਰ ਉਹੀ ਹਾਲ ਹੋ ਜਾਂਦਾ ਸੀ । ਮੀਨਾਕਸ਼ੀ ਬਾਰਵੀਂ ਜਮਾਤ ਵਿਚ ਪੜ੍ਹਦੀ ਸੀ। ਇਸ ਕਰਕੇ ਉਸ ਨੂੰ ਪਿਆਰ ਨਾਲ ਸਮਝਾਉਣਾ ਹੀ ਠੀਕ ਸੀ। ਮੀਨਾਕਸ਼ੀ ਪੜ੍ਹਾਈ ਵਿਚ ਬਹੁਤ ਹੁਸ਼ਿਆਰ ਸੀ। ਉਹ ਹਰ ਵਾਰ ਪਹਿਲੇ ਨੰਬਰ 'ਤੇ ਆਉਂਦੀ ਸੀ । ਮੀਨਾਕਸ਼ੀ ਦੇ ਸਾਲਾਨਾ ਪੇਪਰ ਵੀ ਆ ਗਏ। ਪਰ ਉਸ ’ਤੇ ਫਿਰ ਵੀ ਈਅਰ ਫ਼ੋਨ ਦਾ ਭੂਤ ਸਵਾਰ ਸੀ । ਅੱਧੀ-ਅੱਧੀ ਰਾਤ ਤੀਕ ਈਅਰ ਫ਼ੋਨ ਲਗਾ ਕੇ ਗਾਣੇ ਸੁਣਦੀ ਰਹਿੰਦੀ ਸੀ । ਜਦ ਕਦੇ ਉਸ ਦੇ ਮੰਮੀ-ਪਾਪਾ ਸਾਹਮਣੇ ਆ ਜਾਂਦੇ ਤਾਂ ਉਹ ਈਅਰ ਫ਼ੋਨ ਹਟਾ ਲੈਂਦੀ । ਉਨ੍ਹਾਂ ਦੇ ਜਾਣ ਮਗਰੋਂ ਫਿਰ ਫ਼ੋਨ ਕੰਨਾਂ 'ਤੇ ਧਰ ਲੈਂਦੀ। ਪੇਪਰ ਖ਼ਤਮ ਹੋਣ ਮਗਰੋਂ ਮੀਨਾਕਸ਼ੀ ਆਪਣੀ ਭੂਆ ਦੇ ਘਰ ਚਲੀ ਗਈ । ਉਸ ਲਈ ਤਾਂ ਲਹਿਰਾਂ-ਬਹਿਰਾਂ ਲੱਗ ਗਈਆਂ। ਉਥੇ ਉਹ ਬੇਰੋਕ-ਟੋਕ ਈਅਰ ਫ਼ੋਨ ਸੁਣਨ ਲੱਗੀ । ਭੂਆ ਥੋੜੀ-ਬਹੁਤ ਨਾਂਹ-ਨੁੱਕਰ ਤਾਂ ਕਰਦੀ, ਪਰ ਮੀਨਾਕਸ਼ੀ ਕਿੱਥੇ ਰੁਕਣ ਵਾਲੀ ਸੀ । ਅਖੇ-ਪੰਚਾਂ ਦਾ ਕਿਹਾ ਸਿਰ ਮੱਥੇ, ਪਰਨਾਲਾ ਉਥੇ ਦਾ ਉਥੇ ।<br>
&nbsp;&nbsp;&nbsp;&nbsp;ਕਾਫ਼ੀ ਦਿਨਾਂ ਬਾਅਦ ਬਾਰਵੀਂ ਦਾ ਨਤੀਜਾ ਆਉਣ ਮਗਰੋਂ ਮੀਨਾਕਸ਼ੀ ਦੇ ਮੰਮੀ-ਪਾਪਾ ਉਸ ਨੂੰ ਉਸ ਦੀ ਭੂਆ ਦੇ ਘਰੋਂ ਲੈ ਆਏ ।<br>
&nbsp;&nbsp;&nbsp;&nbsp;“ਪਾਪਾ, ਮੈਂ ਫ਼ਸਟ ਆਈ ਹਾਂ, ਇਸ ਵਾਰ ਵੀ, ਐਵੇਂ ਤੁਸੀਂ ਤੇ ਮੰਮੀ ਮੈਨੂੰ ਸਾਰਾ ਦਿਨ ਟੋਕਦੇ ਰਹਿੰਦੇ ਸੀ ਕਿ ਈਅਰ ਫ਼ੋਨ ਛੱਡ ਦੇ ਪੜ੍ਹਾਈ ਖਰਾਬ ਹੁੰਦੀ ਹੈ। ਹੋਈ ਐ ਕੋਈ ਖਰਾਬ ਪੜ੍ਹਾਈ ।" ਮੀਨਾਕਸ਼ੀ ਨੇ ਆਪਣੇ ਅੰਦਾਜ਼ ਵਿਚ ਕਿਹਾ ।<br>
&nbsp;&nbsp;&nbsp;&nbsp;“ਬੇਟਾ ਜੀ, ਅਸੀਂ ਤਾਂ ਹੁਣ ਵੀ ਕਹਿੰਦੇ ਹਾਂ ਕਿ ਈਅਰ ਫ਼ੋਨ ਲਗਾਉਣ ਤੇ ਸੁਣਨ-ਸ਼ਕਤੀ ਕਮਜ਼ੋਰ ਹੁੰਦੀ ਹੈ ।" ਮੀਨਾਕਸ਼ੀ ਦੇ ਪਾਪਾ ਨੇ ਫਿਰ ਸਮਝਾਇਆ ।<br>
&nbsp;&nbsp;&nbsp;&nbsp;“ਅੱਛਾ ਪਾਪਾ ਹੁਣ ਦੱਸੋ ਮੈਨੂੰ ਕੀ ਗਿਫ਼ਟ ਦਿਓਗੇ ? ਤੁਸੀਂ ਕਿਹਾ ਸੀ ਕਿ ਜੇਕਰ ਫ਼ਸਟ ਆਏਂਗੀ ਤਾਂ ਮੂੰਹ-ਮੰਗਿਆ ਗਿਫ਼ਟ ਮਿਲੂਗਾ ।” ਮੀਨਾਕਸ਼ੀ ਨੇ ਉਤਸੁਕਤਾ ਨਾਲ ਕਿਹਾ ।<br>
&nbsp;&nbsp;&nbsp;&nbsp;“ਜ਼ਰੂਰ ਮਿਲੇਗਾ ਗਿਫ਼ਟ, ਦੱਸੋ ਕੀ ਲੈਣਾ ਏ। "<br>
&nbsp;&nbsp;&nbsp;&nbsp;“ਨਵਾਂ ਮੋਬਾਈਲ ।"<br>
&nbsp;&nbsp;&nbsp;&nbsp;“ਵਾਅਦਾ ਕਰੋ ਕਿ ਈਅਰ ਫ਼ੋਨ ਨਹੀਂ ਸੁਣੇਗੀ ।"<br>
&nbsp;&nbsp;&nbsp;&nbsp;ਘਰ ਪੁੱਜ ਕੇ ਉਸੇ ਦਿਨ ਮੀਨਾਕਸ਼ੀ ਨੂੰ ਨਵਾਂ ਮੋਬਾਈਲ ਮਿਲ ਗਿਆ । ਮੀਨਾਕਸ਼ੀ ਦੇ ਜਨਮ ਦਿਨ ਆਉਣ ਵਿਚ ਵੀਹ ਕੁ ਦਿਨ ਬਾਕੀ ਰਹਿ ਗਏ ਸਨ । ਉਸ ਨੇ ਪਹਿਲਾਂ ਹੀ ਆਪਣੇ ਮੰਮੀ-ਪਾਪਾ ਨੂੰ ਦੱਸ ਦਿੱਤਾ ਸੀ ਕਿ ਉਹ ਇਸ ਵਾਰ ਜਨਮ ਦਿਨ ਦੇ ਮੌਕੇ 'ਤੇ ਸਾਰੀਆਂ ਸਹੇ ਲੀਆਂ ਨੂੰ ਘਰ ਬੁਲਾ ਕੇ ਪਾਰਟੀ ਦੇਵੇ ਗੀ। ਇਸ ਕਰਕੇ ਡਰਾਇੰਗ ਰੂਮ ਦੇ ਪਰਦੇ, ਸੋਫਾ ਸੈੱਟ ਦੇ ਕਵਰ ਅਤੇ ਹੋਰ ਸਜਾਵਟੀ ਸਮਾਨ ਵੀ ਨਵਾਂ ਲਿਆਂਦਾ ਜਾਵੇਗਾ । ਇਕ ਦਿਨ ਸਮਾਨ ਦੀ ਖਰੀਦਦਾਰੀ ਲਈ ਉਹ ਬਜ਼ਾਰ ਚਲੇ ਗਏ । ਕਾਰ ਪਾਰਕਿੰਗ ਵਿਚ ਲਗਾ ਕੇ ਬਾਜ਼ਾਰ ਵੱਲ ਜਾਣ ਲੱਗੇ ਤਾਂ ਮੀਨਾਕਸ਼ੀ ਨੇ ਸੁਭਾਵਕ ਹੀ ਈਅਰ ਫ਼ੋਨ ਕੰਨਾਂ ਵਿਚ ਲਗਾ ਲਿਆ । ਉਸ ਦੇ ਮੰਮੀ-ਪਾਪਾ ਨੇ ਮਨ੍ਹਾਂ ਕਰਨਾ ਚਾਹਿਆ । ਪਰ ਮੀਨਾਕਸ਼ੀ ਦੇ ਮੂਡ ਨੂੰ ਵੇਖ ਕੇ ਚੁੱਪ ਵੱਟ ਗਏ । ਅਗਲੇ ਮੋੜ 'ਤੇ ਮੀਨਾਕਸ਼ੀ ਦੇ ਮੰਮੀ-ਪਾਪਾ ਤਾਂ ਸੜਕ ਪਾਰ ਕਰ ਗਏ ਪਰ ਮੀਨਾਕਸ਼ੀ ਪਿੱਛੇ ਰਹਿ ਗਈ । ਉਸ ਨੇ ਆਪਣੀ ਮਸਤੀ ਵਿਚ ਜਿਉਂ ਹੀ ਸੜਕ ਪਾਰ ਕਰਨੀ ਚਾਹੀ ਤਾਂ ਉਸ ਦੀ ਮੋਟਰਸਾਇਕਲ ਨਾਲ ਟੱਕਰ ਹੋ ਗਈ । ਮੀਨਾਕਸ਼ੀ ਜ਼ਮੀਨ 'ਤੇ ਮੂਧੇ ਮੂੰਹ ਡਿੱਗ ਪਈ। ਉੱਚੀ-ਉੱਚੀ ਚੀਕਾਂ ਮਾਰਨ ਲੱਗੀ ਤੇ ਉਸ ਦੀ ਸੱਜੀ ਲੱਤ ਲਹੂ-ਲੁਹਾਨ ਹੋਈ ਪਈ ਸੀ । ਇਸ ਹਾਦਸੇ ਨੂੰ ਵੇਖ ਕੇ ਬਾਜ਼ਾਰ ਵਿਚ ਕਾਫ਼ੀ ਭੀੜ ਇਕੱਠੀ ਹੋ ਗਈ । ਏਨੇ ਨੂੰ ਮੀਨਾਕਸ਼ੀ ਦੇ ਮੰਮੀ-ਪਾਪਾ ਆ ਗਏ। ਉਨ੍ਹਾਂ ਨੂੰ ਸਮਝ ਨਹੀਂ ਆ ਰਿਹਾ ਸੀ ਕਿ ਕੀ ਕੀਤਾ ਜਾਵੇ। ਉਨ੍ਹਾਂ ਨੇ ਰਿਕਸ਼ੇ 'ਤੇ ਬਿਠਾ ਕੇ ਮੀਨਾਕਸ਼ੀ ਨੂੰ ਪਾਰਕਿੰਗ ਤੀਕ ਲਿਆਂਦਾ । ਉਹ ਉਸ ਨੂੰ ਨਿਰਾਸ਼ ਹੁੰਦੀ ਹਸਪਤਾਲ ਲੈ ਗਏ । ਹਸਪਤਾਲ ਵਿਚ ਡਾਕਟਰਾਂ ਨੇ ਜਾਂਚ ਤੋਂ ਬਾਦ ਦੱਸਿਆ ਕਿ ਮੀਨਾਕਸ਼ੀ  ਦੀ ਲੱਤ ਦੀ ਹੱਡੀ ਟੁੱਟ ਗਈ ਹੈ। ਉਸ ’ਤੇ ਪਲੱਸਤਰ ਲਗਾ ਦਿੱਤਾ ਗਿਆ । ਮੀਨਾਕਸ਼ੀ ਦੇ ਮੰਮੀ-ਪਾਪਾ ਨੂੰ ਪਤਾ ਸੀ  ਕਿ ਇਹ ਹਾਦਸਾ ਉਸ ਦੇ ਈਅਰ ਫ਼ੋਨ ਕਾਰਨ ਹੀ ਵਾਪਰਿਆ ਹੈ ।  ਪਲੱਸਤਰ ਲਗਾਉਣ ਤੋਂ ਬਾਅਦ ਮੀਨਾਕਸ਼ੀ ਹਸਪਤਾਲ ਤੋਂ ਘਰ ਆ ਗਈ। ਹਾਦਸੇ ਦੀ ਖਬਰ  ਹੀ ਉਨ੍ਹਾਂ ਦੇ ਆਂਢੀ-ਗੁਆਂਢੀ ਅਤੇ ਹੋਰ ਰਿਸ਼ਤੇਦਾਰ ਪਤਾ ਲੈਣ ਲਈ ਆਉਣ ਲੱਗੇ ਤੇ ਉਹ ਹਾਦਸੇ ਦਾ ਕਾਰਨ ਪੁੱਛਣ ਲੱਗੇ। ਮੀਨਾਕਸ਼ੀ ਨੇ ਬੇਝਿਜਕ ਹੋ ਕੇ ਸਭ ਨੂੰ ਦੱਸ ਦਿੱਤਾ ਕਿ ਉਹ ਈਅਰ ਫ਼ੋਨ ਲਗਾ ਕੇ ਗਾਣੇ ਸੁਣਦਿਆਂ ਹੋਇਆਂ ਮਸਤੀ ਵਿਚ ਸੜਕ ਪਾਰ ਕਰ ਰਹੀ ਸੀ ਅਤੇ ਉਸ ਦੀ ਆਪਣੀ ਗ਼ਲਤੀ ਨਾਲ ਹੀ ਇਹ ਹਾਦਸਾ ਹੋਇਆ ਹੈ । <br>
&nbsp;&nbsp;&nbsp;&nbsp;ਹੁਣ ਮੀਨਾਕਸ਼ੀ ਪਛਤਾਅ ਰਹੀ ਸੀ । ਮੰਮੀ-ਪਾਪਾ ਦੀ ਗੱਲ ਨਾ ਮੰਨਣ ਕਾਰਨ ਹੋਈ ਹਾਨੀ `ਤੇ ਅੰਦਰੋਂ-ਅੰਦਰ ਆਪਣੇ-ਆਪ ਨੂੰ ਕੋਸ ਰਹੀ ਸੀ। ਗੁੱਸੇ ਵਿਚ ਮੀਨਾਕਸ਼ੀ ਨੇ ਆਪਣਾ ਈਅਰ ਫ਼ੋਨ ਸੁੱਟ ਦਿੱਤਾ । ਨਾਲ ਹੀ ਮੰਮੀ-ਪਾਪਾ ਤੋਂ ਮੁਆਫ਼ੀ ਮੰਗੀ । ਮੀਨਾਕਸ਼ੀ ਨੂੰ ਠੀਕ ਹੋਣ ਵਿਚ ਤਿੰਨ ਮਹੀਨੇ ਲੱਗ ਗਏ। ਇਸ ਦੌਰਾਨ ਉਹ ਮਨ ਹੀ ਮਨ ਵਿਚ ਆਪਣੀ ਗ਼ਲਤੀ ’ਤੇ ਝੂਰਦੀ ਰਹੀ। ਮੰਮੀ-ਪਾਪਾ ਦੀਆਂ ਈਅਰ ਫ਼ੋਨ ਨਾ ਲਗਾਉਣ ਸਬੰਧੀ ਪਹਿਲਾਂ ਦਿੱਤੀਆਂ ਨਸੀਹਤਾਂ ਨਾ ਮੰਨਣ ਅਤੇ ਆਪਣੇ ਅੜੀਅਲ ਰਵੱਈਏ ਦੀਆਂ ਗੱਲਾਂ ਯਾਦ ਕਰਕੇ ਉਸ ਨੂੰ ਸ਼ਰਮ ਆਉਣ ਲੱਗੀ। ਸਗੋਂ ਉਹ ਤਾਂ ਹੁਣ ਆਪਣੇ ਦੋਸਤਾਂ ਨੂੰ ਵੀ ਨਸੀਹਤਾਂ ਦੇਣ ਲੱਗੀ। ਹੁਣ ਉਸ ਨੂੰ ਸਮਝ ਆ ਗਈ ਸੀ ਕਿ ਹੱਦੋਂ ਵੱਧ ਕਿਸੇ ਚੀਜ਼ ਦੀ ਵਰਤੋਂ ਨੁਕਸਾਨਦਾਇਕ ਹੋ ਸਕਦੀ ਹੈ। ਮੀਨਾਕਸ਼ੀ ਨੇ ਅੱਗੋਂ ਅਜਿਹੀ ਗ਼ਲਤੀ ਕਰਨ ਤੋਂ ਤੌਬਾ ਕੀਤੀ ।<br>
<div style="text-align: right">ਬਲਵਿੰਦਰ ਸਿੰਘ ਸੋਢੀ </div>

## **ਟਿੱਪਣੀ**
ਅੱਜ ਦੇ ਮਾਹੌਲ ਵਿਚ ਸਾਡੀ ਨੌਜਵਾਨ ਪੀੜ੍ਹੀ ਈਅਰ ਫ਼ੋਨ ਦੀ ਹੱਦ ਤੋਂ ਜ਼ਿਆਦਾ ਵਰਤੋਂ ਕਰਨ ਲੱਗੀ ਹੋਈ ਹੈ । ਹਰ ਪਾਸੇ ਸਾਨੂੰ ਮੁੰਡੇ-ਕੁੜੀਆਂ ਅਕਸਰ ਕੰਨਾਂ ਵਿਚ ਈਅਰ ਫ਼ੋਨ ਲਗਾ ਕੇ ਗਾਣੇ ਸੁਣਦੇ ਨਜ਼ਰ ਆਉਂਦੇ ਹਨ । ਉਨ੍ਹਾਂ ਨੂੰ ਉਸ ਸਮੇਂ ਆਪਣੀ ਕੋਈ ਸੁੱਧ-ਬੁੱਧ ਨਹੀਂ ਹੁੰਦੀ। ਇਸ ਕਹਾਣੀ ਵਿਚ ਦੱਸਿਆ ਗਿਆ ਹੈ ਕਿ ਜੋ ਬੱਚੇ ਵੱਡਿਆਂ ਦੀ ਗੱਲ ਨੂੰ ਨਜ਼ਰ ਅੰਦਾਜ਼ ਕਰਕੇ ਆਪਣੀ ਮਨਮਰਜ਼ੀ ਕਰਦੇ ਹਨ । ਉਹ ਬਾਅਦ ਵਿਚ ਹਮੇਸ਼ਾ ਪਛਤਾਉਂਦੇ ਹਨ । ਇਸ ਕਹਾਣੀ ਦੇ ਵਿਚ ਮੀਨਾਕਸ਼ੀ ਦੇ ਬਿਰਤਾਂਤ ਰਾਹੀਂ ਦੱਸਿਆ ਗਿਆ ਹੈ ਕਿ ਉਹ ਵਾਰ-ਵਾਰ ਈਅਰ ਫ਼ੋਨ ਦੀ ਵਰਤੋਂ ਕਰਨ ਤੋਂ ਨਹੀਂ ਰੁਕਦੀ । ਅਖੀਰ ਵਿਚ ਏਸੇ ਬੁਰੀ ਆਦਤ ਕਾਰਨ ਜਦੋਂ ਉਸ ਦੀ ਲੱਤ ਟੁੱਟ ਜਾਂਦੀ ਹੈ ਤਾਂ ਉਸ ਨੂੰ ਮਹਿਸੂਸ ਹੁੰਦਾ ਹੈ ਕਿ ਉਸ ਨੇ ਮਾਪਿਆਂ ਦੀ ਗੱਲ 'ਤੇ ਧਿਆਨ ਨਾ ਦੇ ਕੇ ਈਅਰ ਫ਼ੋਨ ਸੁਣਨਾ ਜਾਰੀ ਰਖਿਆ ਅਤੇ ਉਹ ਹੁਣ ਉਸ ਦਾ ਨਤੀਜਾ ਭੁਗਤ ਰਹੀ ਹੈ ।

## **ਔਖੇ ਸ਼ਬਦਾਂ ਦੇ ਅਰਥ** 
* **ਟੋਕਦੇ**: ਰੋਕਦੇ, ਮਨ੍ਹਾਂ ਕਰਦੇ 
* **ਮੱਥੇ ਵੱਟ ਪਾਉਂਦਿਆਂ**: ਗੁੱਸਾ ਕਰਦਿਆਂ
* **ਪਲੋਸਦਿਆਂ** : ਪਿਆਰ ਕਰਦਿਆਂ
* **ਚੁਸਕੀਆਂ**: ਘੁੱਟ ਭਰਨਾ
* **ਚਿੰਬੜਿਆ**: ਨਾਲ ਲਗਿਆ, ਜੁੜਿਆ
* **ਚੌਕ**: ਹੈਰਾਨ
* **ਹਲੀਮੀ**: ਨਿਮਰਤਾ
* **ਫ਼ਸਟ**: ਪਹਿਲਾ ਸਥਾਨ
* **ਲਹਿਰਾਂ-ਬਹਿਰਾਂ**: ਖੁਸ਼ੀ ਛਾ ਜਾਣੀ
* **ਗਿਫ਼ਟ**: ਤੋਹਫ਼ਾ
* **ਹਾਦਸੇ**: ਮਾੜੀ ਘਟਨਾ, ਦੁਰਘਟਨਾ
* **ਬੇਝਿਜਕ**: ਬਿਨਾਂ ਰੁਕਾਵਟ ਤੋਂ, ਨਿਰਸੰਦੇਹ
* **ਅਹਿਸਾਸ**: ਪਤਾ ਲੱਗਣਾ
* **ਝੂਰਦੀ**: ਪਛਤਾਉਂਦੀ
* **ਨਸੀਹਤਾਂ**: ਮੱਤਾਂ, ਸਿੱਖਿਆ, ਸਲਾਹਾਂ, ਉਪਦੇਸ਼
* **ਅੜੀਅਲ ਰਵੱਈਆ**: ਸਖ਼ਤ ਵਿਵਹਾਰ
* **ਤੌਬਾ**: ਮਾੜੇ ਕਰਮਾਂ ਨੂੰ ਸੁਣਦਿਆਂ ਤਿਆਗ ਦੇਣ ਦੀ ਪ੍ਰਤਿੱਗਿਆ

----
<a class="anchor" onclick="window.history.back()"> &larr; ਪਿਛਲਾ </a>