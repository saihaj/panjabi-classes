# **ਨੰਬਰ ਵਨ ਦੀ ਰੇਸ**

<pre>
        ਸੁਣ ਲਉ, ਖੋਲ੍ਹ ਕੇ ਕੰਨ
        ਅਸੀਂ ਪੰਜਾਬੀ, ਬੱਲੇ ਪੰਜਾਬੀ
        ਰਹਿੰਦੇ ਨੰਬਰ ਵਨ
        ਵਨ ਬਾਈ ਵਨ,
        ਸਦਾ ਹੀ ਨੰਬਰ ਵਨ ।
</pre>

&nbsp;&nbsp;&nbsp;&nbsp; ਅਸੀਂ ਪੰਜਾਬੀ ਹੁੰਨੇ ਆਂ ਉਇ । ਟੈਂ ਨੀ ਮੰਨਦੇ ਟੁੰਡੀਲਾਟ ਦੀ, ਵੱਡ ਵਡੇਰੇ ਰਾਠ ਦੀ, ਗੱਲ ਕਰੀਏ ਠਾਠ ਦੀ, ਕਿਉਂਕਿ ਅਸੀਂ ਪੰਜਾਬੀ ਹੁੰਨੇ ਆਂ ਉਇ ।<br>
&nbsp;&nbsp;&nbsp;&nbsp; ਕਣਕ ਉਗਾਉਣ ’ਤੇ ਆਏ ਤਾਂ ਮੁਲਕ ਦੇ ਅੰਨਦਾਤਾ ਬਣ ਗਏ । ਕਰਜ਼ਾ ਚੁੱਕ ਚੁੱਕ ਵੀ ਅੰਨ ਉਗਾਇਆ । ਦੇਸ਼ ਦੇ ਭੰਡਾਰੇ ਭਰ ਦਿੱਤੇ । ਪੰਜਾਬੀ ਅਨਾਜ ਉਗਾਉਣ ’ਚ ਨੰਬਰ ਵਨ ਹੋ ਗਏ । ਮੁਲਕ ਨੂੰ ਅੰਨ ਖ਼ਾਤਰ ਅਮਰੀਕਾ ਕੈਨੇਡਾ ਵੱਲ ਝਾਕਣੋਂ ਹਟਾ ਦਿੱਤਾ । ਕਣਕ ਰੱਖਣ ਤੇ ਸਾਂਭਣ ਲਈ ਭਾਵੇਂ ਥਾਂ ਨਹੀਂ ਰਹੀ, ਗਦਾਮਾਂ ਵਿਚ ਪਈ ਪਈ ਕਣਕ ਸੜਨ ਲੱਗ ਪਈ, ਪਰ ਅਸੀਂ ਅੰਨ ਉਪਜਾਉਣ ’ਚ ਪਿੱਛੇ ਨਹੀਂ ਹਟੇ ।<br>
&nbsp;&nbsp;&nbsp;&nbsp; ਸੁਨਹਿਰੀ ਝੋਨਾ ਲਾਉਣ ਲੱਗੇ ਤਾਂ ਪੰਜਾਬੀ ਝੋਨਾ ਲਾਉਣ ’ਚ ਨੰਬਰ ਵਨ ਹੋ ਗਿਆ । ਝੋਨੇ ’ਚ ਦੇਸ਼ ਧੰਨ ਧੰਨ ਹੋ ਗਿਆ । ਝੋਨਾ ਲਾਉਣਾ ਪੰਜਾਬੀਆਂ ਲਈ ਫੰਨ ਹੋ ਗਿਆ । ਜ਼ਮੀਨ ਹੇਠਲਾ ਪਾਣੀ ਭਾਵੇਂ ਪੰਜ ਸੌ ਫੁੱਟ ਹੇਠਾਂ ਚਲਾ ਗਿਆ ਪਰ ਅਸੀਂ ਝੋਨਾ ਲਾਉਣੋਂ ਨਹੀਂ ਹਟੇ । ਬਥੇਰਾ ਖੇਤੀ ਮਾਹਿਰਾਂ ਨੇ ਰੌਲਾ ਪਾਇਆ, ਬਥੇਰਾ ਹਟਕਿਆ ਰੋਕਿਆ, ਪਰ ਅਸੀਂ ਪਿੱਛੇ ਹਟਣ ਵਾਲਿਆਂ ’ਚੋਂ ਨਹੀਂ ਹਾਂ, ਇਕ ਵਾਰੀ ਵਧਾਇਆ ਕਦਮ ਪਿੱਛੇ ਨਹੀਂ ਹਟਾਇਆ ।<br>
&nbsp;&nbsp;&nbsp;&nbsp; ਅੰਗੂਰ ਉਗਾਏ ਤਾਂ ਰੇਹੜੀਆਂ ’ਤੇ ਰੁਲਣ ਲਾ ਦਿੱਤੇ । ਪੰਜਾਬ ਅੰਗੂਰੋ ਅੰਗੂਰੀ ਕਰਕੇ ਸਾਹ ਲਿਆ । ਭਾਵੇਂ ਅੰਗੂਰਾਂ ਨਾਲ ਸਿਉਂਕ ਵੀ ਆਈ ਪਰ ਅਸੀਂ ਪਿੱਛੇ ਹਟਣ ਵਾਲਿਆਂ ’ਚ ਨਹੀਂ ਹਾਂ । ਕਿਨੂੰ ਪੈਦਾ ਕਰਨ ਲੱਗੇ ਤਾਂ ਲੋਕਾਂ ਨੂੰ ਨਾਗੁਪਰੀ ਸੰਤਰੇ ਭੁਲਾ ਦਿੱਤੇ । ਵੀਹ-ਵੀਹ ਰੁਪਏ ਦਾ ਕੱਟਾ ਵਿਕਣ ਲਾ ਦਿੱਤਾ । ਹਟ ਪਿੱਛੇ ਉਇ ਅਸੀਂ ਪੰਜਾਬੀ ਹੁੰਨੇ ਆਂ ਉਇ । ਜਿਹੜੀ ਗੱਲ ਦੇ ਪਿੱਛੇ ਪੈ ਜਾਈਏ, ਸਿਰੇ ਲਾ ਕੇ ਛੱਡਦੇ ਆਂ । ਧੁਨ ਦੇ ਪੱਕੇ ਆਂ । ਜਿਧਰ ਨੂੰ ਤੁਰ ਪਈਏ, ਬਸ ਫ਼ਤਹਿ ਕਰਕੇ ਹੀ ਦਮ ਲੈਂਦੇ ਆਂ । ਹਰ ਕੰਮ ਰੱਜ ਕੇ ਹੀ ਕਰਦੇ ਆਂ । ਹੋਰ ਤਾਂ ਹੋਰ ਇਸ਼ਕ ਕਰਨ ’ਤੇ ਵੀ ਆ ਜੀਏ ਤਾਂ ਰੱਜ ਕੇ ਹੀ ਕਰਦੇ ਆਂ । ਏਨੇ ਆਸ਼ਕ ਦੁਨੀਆ ਦੇ ਕਿਸੇ ਖਿੱਤੇ ’ਚ ਨਹੀਂ ਜਿੰਨੇ ਸਾਡੇ ਪੰਜਾਬ ’ਚ ਨੇ । ਚੜ੍ਹਦੇ ਤੋਂ ਚੜ੍ਹਦੇ ਆਸ਼ਕ ।<br>
&nbsp;&nbsp;&nbsp;&nbsp; ਨੰਬਰ ਵਨ ਰਹਿਣਾ ਤਾਂ ਸਾਡਾ ਜਨਮ ਸਿੱਧ ਅਧਿਕਾਰ ਹੈ । ਹੁਣ ਅਸੀਂ ਹੋਰ ਹੋਰ ਖੇਤਰਾਂ ’ਚ ਵੀ ਨੰਬਰ ਵਨ ਹੋ ਗਏ ਹਾਂ । ਪਹਿਲਾਂ ਸ਼ਰਾਬ ਨੂੰ ਹੀ ਲੈ ਲਉ. ਅਸੀਂ ਹਰ ਸਾਲ ਸ਼ਰਾਬ ਦਾ ਇਕ ਭਾਖੜਾ ਡੈਮ ਪੀ ਕੇ ਡਕਾਰ ਵੀ ਨੀ ਮਾਰਦੇ । ਬਾਕੀ ਨਸ਼ੇ ਰੰੂਘੇ ’ਚ ਨੇ । ਅਸੀਂ ਪੰਜਾਬੀ ਹੁਣ ਨਸ਼ਿਆਂ ’ਚ ਵੀ ਨੰਬਰ ਵਨ ਹੋ ਗਏ ਆਂ । ਹੁਣ ਤਾਂ ਹਾਲ ਇਹ ਹੋ ਗਿਐ ਕਿ ਨਵੇਂ ਜੰਮੇ ਜੁਆਕ ਨੂੰ ਗੁੜ੍ਹਤੀ ਵੀ ਅਸੀਂ ਨਸ਼ੇ ਦੀ ਹੀ ਦੇਣ ਲੱਗੇ ਆਂ । ਸਾਡੇ ਗੱਭਰੂ ਇਸ ਪਾਸੇ ਦਿਨ ਰਾਤ ਤਰੱਕੀ ਕਰ ਰਹੇ ਹਨ । ਨਸ਼ੇ ਦੀ ਧੁਨ ’ਚ ਉਹ ਪਿਉ ਦੀ ਨੀ ਸੁਣਦੇ, ਮਾਂ ਦੀ ਨੀ ਸੁਣਦੇ, ਨਸ਼ਾ ਪੀ ਪੀ ਪਾਪੀ ਸਮਾਜ ਨੂੰ ਪੁਣਦੇ ।<br>
&nbsp;&nbsp;&nbsp;&nbsp; ਭਰੂਣ ਹੱਤਿਆ ’ਚ ਵੀ ਅੱਜਕਲ੍ਹ ਅਸੀਂ ਨੰਬਰ ਵਨ ਹੋ ਗਏ ਆਂ । ਅਸੀਂ ਦੇਵੀਆਂ ਦੀ ਪੂਜਾ ਕਰਦੇ ਆਂ ਪਰ ਧੀਆਂ ਨੂੰ ਕੁੱਖਾਂ ’ਚ ਹੀ ਮਾਰਦੇ ਆਂ । ਪੈਦਾ ਹੋਣ ਜਾ ਰਹੀ ਧੀ ਦੀ ਖ਼ਬਰ ਸੁਣਦਿਆਂ ਹੀ ਅਸੀਂ ਰਾਖਸ਼ਾਂ ਵਾਂਗ ਵਿਹਾਰ ਕਰਨ ਲੱਗਦੇ ਹਾਂ । ਮਾਂ ਵੀ ਧੀ ਦੀ ਵੈਰੀ, ਪਿਉ ਦੀ ਅੱਖ ਵੀ ਕੈਰੀ, ਦਾਦੀ ਪੋਤੀ ਨੂੰ ਬਿਲੇ ਲਾਉਣ ਦੀ ਹਰ ਵੇਲੇ ਕਰੇ ਤਿਆਰੀ, ਬਾਬੇ ਦੀ ਕੋਈ ਵੀ ਗੱਲ ਹੁੰਦੀ ਨਹੀਂ ਮਿਆਰੀ । ਮਰ ਰਹੀਆਂ ਧੀਆਂ ਦੀ ਪੁਕਾਰ, ਚੀਤਕਾਰ ਸਾਡੇ ਕੰਨੀਂ ਨਹੀਂ ਪੈਂਦੀ । ਧੀਆਂ ਦੇ ਮਾਮਲੇ ’ਚ ਜਾਂਬਾਜ਼, ਬਹਾਦਰ ਪੰਜਾਬੀਆਂ ਦੀ ਬਹਾਦਰੀ ਕਿਹੜਾ ਮੋੜਾ ਕੱਟ ਗਈ ਐ   ਜ਼ਮੀਨਾਂ ਵੇਚਣ ਦੇ ਮਾਮਲੇ ’ਚ ਵੀ ਅਸੀਂ ਨੰਬਰ ਵਨ ਹੋ ਗਏ ਆਂ । ਮੁਲਕ ਦੇ ਕਿਸਾਨ ਕਿਤੇ ਏਨੀਂ ਜ਼ਮੀਨ ਨਹੀਂ ਵੇਚਦੇ ਜਿੰਨੀ ਅਸੀਂ ਵੇਚ ਰਹੇ ਹਾਂ । ਜ਼ਮੀਨਾਂ ਵੇਚ ਵੇਚ ਹੁਣ ਅਸੀਂ ਕਾਰਾਂ ਖ਼ਰੀਦ ਰਹੇ ਹਾਂ, ਵੱਡੀਆਂ ਗੱਡੀਆਂ ਲਿਆ ਰਹੇ ਆਂ, ਭਾਰੀ ਮੋਟਰ ਸਾਈਕਲਾਂ ਦੀ ਸਵਾਰੀ ਕਰਨ ਲੱਗੇ ਆਂ । ਸਾਡੀ ਹਾਲਤ ਹੁਣ ਉਹ ਹੋ ਗਈ ਹੈ, ਜਿਵੇਂ ਕਹਿੰਦੇ ਹੁੰਦੇ ਆ ‘ਮੱਝ ਵੇਚ ਕੇ ਘੋੜੀ ਲਈ, ਦੁੱਧ ਪੀਣੋਂ ਗਏ, ਲਿੱਦ ਚੁੱਕਣੀ ਪਈ’ । ਜ਼ਮੀਨਾਂ ਵੇਚ ਵੇਚ ਅਸੀਂ ਬਾਹਰਲੇ ਮੁਲਕਾਂ ਵੱਲ ਦੌੜ ਲਾਈ ਹੋਈ ਐ । ਰੇਸਾਂ ਹੀ ਰੇਸਾਂ । ਏਜੰਟਾਂ ਨੇ ਥਾਂ ਥਾਂ ਪਿੰਜਰੇ ਲਾਏ ਹੋਏ ਨੇ । ਸਾਡੀ ਮੁੰਡ੍ਹੀਰ ਚੂਹਿਆਂ ਵਾਂਗ, ਉਨ੍ਹਾਂ ਪਿੰਜਰਿਆਂ ’ਚ, ਭੱਜ ਭੱਜ ਵੜਦੀ ਐ । ਕੈਦ ਹੋ ਹੋ ਕੂਕਦੀ ਹੈ, ਚੂਕਦੀ ਹੈ । ਅਸੀਂ ਚੂਹਾ ਦੌੜ ’ਚ ਸ਼ਾਮਿਲ ਹੋਣ ਲਈ ਦਿਨ ਰਾਤ ਇਕ ਕਰ ਦਿੰਦੇ ਹਾਂ । ਸਾਡੇ ਵੀਹ ਕਿੱਲਿਆਂ ਵਾਲਾ ਟਰੈਕਟਰ ਲਿਆਉਂਦਾ ਹੈ ਤੇ ਸਾਡੇ ਦੋ ਕਿੱਲਿਆਂ ਵਾਲੇ ਦੇ ਢਿੱਡ ’ਚ ਮਰੋੜ ਉਠਣ ਲਗਦੇ ਨੇ । ਉਸ ਦੇ ਨੱਕ ਦੀ ਟੋਪੀ ਫਰਕਣ ਲੱਗਦੀ ਹੈ । ਕਿਸੇ ਵੀ ਸੂਰਤ ਆਵੇ ਟਰੈਕਟਰ ਆਉਣਾ ਚਾਹੀਦਾ ਹੈ । ਅਸੀਂ ਟਰੈਕਟਰ ਖਰੀਦਣ ਵਾਲਿਆਂ ’ਚ ਵੀ ਤੇ ਵੇਚਣ ਵਾਲਿਆਂ ’ਚ ਵੀ ਨੰਬਰ ਵਨ ਹੀ ਹਾਂ । ਟਰੈਕਟਰ ਮੰਡੀ ’ਚ ਜਾ ਕੇ ਤੁਸੀਂ ਖ਼ੁਦ ਹੀ ਦੇਖ ਲਉ, ਨਵੇਂ ਨਕੋਰ ਟਰੈਕਟਰ ਵੀ ਖ਼ਰੀਦਦਾਰਾਂ ਨੂੰ ਕਿੱਲ੍ਹ ਕਿੱਲ੍ਹ ਹਾਕਾਂ ਮਾਰ ਰਹੇ ਹੁੰਦੇ ਨੇ ।<br>
&nbsp;&nbsp;&nbsp;&nbsp; ਗ਼ਾਲਿਬ ਦਾ ਇਕ ਸ਼ੇਅਰ ਹੈ :-<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp; "ਕਰਜ਼ ਕੀ ਪੀਤੇ ਹੈਂ ਮੈਅ <br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp; ਔਰ ਕਹਿਤੇ ਹੈਂ ਕਿ ਹਾਂ,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp; ਰੰਗ ਲਾਏਗੀ ਹਮਾਰੀ,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp; ਫਾਕਾਮਸਤੀ ਏਕ ਦਿਨ ।"<br>
&nbsp;&nbsp;&nbsp;&nbsp; ਕਰਜ਼ਦਾਰਾਂ ’ਚ ਵੀ ਅਸੀਂ ਨੰਬਰ ਵਨ ਹੋ ਗਏ ਆਂ । ਵੱਡੇ ਵੱਡੇ ਮੌਅਲਾਂ ਵਾਲੇ, ਗਰਮ ਸ਼ੌਲਾਂ ਵਾਲੇ ਸਾਡੇ ਪਿੱਛੇ ਲੱਗੇ ਹੋਏ ਨੇ । ਪਤਾ ਨਹੀਂ ਹੁਣ ਅਸੀਂ ਬਚਾਂਗੇ ਕਿਵੇਂ?<br>
&nbsp;&nbsp;&nbsp;&nbsp; ਖ਼ੁਦਕੁਸ਼ੀਆਂ ਦਾ ਕਾਲਾ ਮੌਸਮ ਆ ਗਿਆ ਹੈ । ਅਸੀਂ ਇਸ ਦੇ ਕਹਿਰੀ ਪੰਜੇ ਤੋਂ ਗਲਮਾ ਕਿਵੇਂ ਛੁਡਾਈਏ । ਇਕ ਪੰਜਾਬੀ ਮੁਹਾਵਰਾ ਹੈ ‘ਆਪੇ ਫਾਥੜੀਏ ਤੈਨੂੰ ਕੌਣ ਛੁਡਾਵੇ’ ।<br>
&nbsp;&nbsp;&nbsp;&nbsp; ਨੰਬਰ ਵਨ ਬਣਨ ਦੀ ਰੇਸ ਜਾਰੀ ਹੈ । ਹੰਟਰਮੈਨ ਸਾਡੇ ਪਿੱਛੇ ਲੱਗਿਆ ਹੋਇਆ ਹੈ । ਆਉ ਇਸ ਦੀ ਮਾਰ ਤੇ ਫਟਕਾਰ ਤੋਂ ਬਚਣ ਦੀ ਕੋਈ ਸਬੀਲ ਬਣਾਈਏ । ਨਹੀਂ ਤਾਂ ਬਕੌਲ ਸ਼ਾਇਰ ਦੇ :<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;"ਨਾ ਸਮਝੋਗੇ ਤੋ ਮਿਟ ਜਾਉਗੇ ਪੰਜਾਬ ਵਾਲੋ,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp; ਤੁਮਹਾਰੀ ਦਾਸਤਾਂ ਤੱਕ ਭੀ ਨਾ ਹੋਗੀ ਦਾਸਤਾਨੋਂ ਮੇਂ ।"<br>
&nbsp;&nbsp;&nbsp;&nbsp; ਨਸ਼ਿਆਂ ’ਚ ਡੁੱਬ ਰਹੀ ਮੁੰਡ੍ਹੀਰ ਦੀ ਰਾਖੀ ਦੀ ਕੋਈ ਤਰਕੀਬ ਸੋਚੀਏ । ਕੁੜੀਆਂ ਤਾਂ ਅਸੀਂ ਹੱਥੀਂ ਮਾਰ ਲਈਆਂ, ਪੁੱਤਾਂ ਨੂੰ ਨਸ਼ਿਆਂ ਨੇ ਖਾ ਜਾਣਾ ... ਖ਼ਾਲੀ ਹੱਥ ਕਿਵੇਂ ਤੇ ਕੀਹਦੇ ਨਾਲ ਲੜਾਂਗੇ, ਫੋਕੇ ਤੇ ਡੋਕੇ ਨੰਬਰ ਵਨ ਬਣ ਕੇ ਕੀ ਕਰਾਂਗੇ ?<br>
&nbsp;&nbsp;&nbsp;&nbsp; ਆਉ ਸੋਚੀਏ ! ਸੋਚਣਾ ਔਖਾ ਕਾਰਜ ਹੈ ਪਰ ਇਹ ਇਕ ਨਾ ਇਕ ਦਿਨ ਤਾਂ ਕਰਨਾ ਈ ਪੈਣਾ । ਜਦੋਂ ਸ਼ੁਰੂ ਕਰ ਲਿਆ ਸਮਝੋ ਉਹੀ ਸ੍ਰੀ ਗਣੇਸ਼ ਹੈ । ਆਮੀਨ !

<div style="text-align: right">ਕੇ.ਐਲ. ਗਰਗ</div>

## **ਟਿੱਪਣੀ**
ਉਪਰੋਕਤ ਪਾਠ ਵਿਚ ਲੇਖਕ ਨੇ ਪੰਜਾਬੀਆਂ ਦੇ ਸੁਭਾਅ ਉਪਰ ਵਿਅੰਗ ਕੱਸਿਆ ਹੈ । ਹਰ ਕੰਮ ਵਿਚ ਪੰਜਾਬੀ ਕਿਵੇਂ ਅੱਗੇ ਰਹਿੰਦੇ ਹਨ, ਗਰਗ ਨੇ ਵੱਖੋ ਵੱਖਰੇ ਖੇਤਰਾਂ ਦੇ ਹਵਾਲੇ ਨਾਲ ਇਸ ਗੱਲ ਨੂੰ ਸਿੱਧ ਕਰਨ ਦੀ ਕੋਸ਼ਿਸ਼ ਕੀਤੀ ਹੈ । ਲੇਖਕ ਇਸ ਗੱਲ ਨੂੰ ਜ਼ੋਰ ਸ਼ੋਰ ਨਾਲ ਉਠਾਉਂਦਾ ਹੈ ਕਿ ਪੰਜਾਬੀ ਕਿਸੇ ਵੀ ਕੰਮ ਵਿਚ ਸਫ਼ਲਤਾ ਹਾਸਲ ਕਰ ਲੈਣ ਦੇ ਆਦੀ ਹਨ । ਕਣਕ, ਝੋਨਾ, ਅੰਗੂਰ ਦੀਆਂ ਫ਼ਸਲਾਂ ਪੈਦਾ ਕਰਨ ਵਿਚ ਪੰਜਾਬੀਆਂ ਵਲੋਂ ਰਿਕਾਰਡ ਤੋੜਨ ਅਤੇ ਉਸ ਦੀ ਬੇਕਦਰੀ ਉਪਰ ਗਰਗ ਨੇ ਤਿੱਖੇ ਵਿਅੰਗ ਕੱਸੇ ਹਨ । ਨਸ਼ਿਆਂ ਵਿਚ ਡੁੱਬਦੇ ਪੰਜਾਬ ਦੀ ਦਾਸਤਾਨ ਵੀ ਲੇਖ ਵਿਚ ਮੌਜੂਦ ਹੈ । ਇਨ੍ਹਾਂ ਦੇ ਬੁਰੇ ਪ੍ਰਭਾਵ ਨੂੰ ਵੀ ਨਿਸ਼ਾਨਾ ਬਣਾਇਆ ਗਿਆ ਹੈ । ਭਰੂਣ ਹੱਤਿਆ, ਪਰਵਾਸ, ਖ਼ੁਦਕੁਸ਼ੀਆਂ, ਮਾੱਲ ਸੱਭਿਆਚਾਰ ਕਾਰਨ ਪੈਦਾ ਹੋ ਰਹੇ ਸਮਾਜਕ ਵਿਗਾੜ ਵੀ ਗਰਗ ਦੇ ਵਿਅੰਗ ਦਾ ਨਿਸ਼ਾਨਾ ਬਣੇ ਹਨ । ਇਸ ਲੇਖ ਰਾਹੀਂ ਲੇਖਕ ਨੇ ਪੰਜਾਬੀਆਂ ਨੂੰ ਸੁਚੇਤ ਹੋ ਕੇ ਅੱਗੇ ਵਧਣ ਦਾ ਸੰਦੇਸ਼ ਦਿੱਤਾ ਹੈ ।

## **ਔਖੇ ਸ਼ਬਦਾਂ ਦੇ ਅਰਥ** 
* **ਟੈਂ** : ਰੋਅਬ  
* **ਰਾਠ** : ਰਾਜਾ, ਮੁਖੀ, ਸੂਰਮਾ
* **ਠਾਠ** : ਸ਼ਾਨ
* **ਉਗਾਉਣ** : ਪੈਦਾ ਕਰਨ, ਬੀਜਣ
* **ਭੰਡਾਰੇ** : ਵਸਤੂਆਂ ਇਕੱਠੀਆਂ ਕਰਨ ਵਾਲੀ ਥਾਂ, ਗੁਦਾਮ
* **ਝਾਕਣੋਂ** : ਵੇਖਣੋਂ
* **ਸੜਨ** : ਖ਼ਰਾਬ
* **ਉਪਜਾਉਣ** : ਪੈਦਾ ਕਰਨ
* **ਝੋਨਾ** : ਚੌਲਾਂ ਦੀ ਫ਼ਸਲ, ਧਾਨ
* **ਲਾਉਣਾ** : ਝੋਨੇ ਦੀ ਪਨੀਰੀ ਲਾਉਣੀ
* **ਬਥੇਰਾ** : ਬਹੁਤ ਜ਼ਿਆਦਾ
* **ਹਟਕਿਆ** : ਸੁਚੇਤ ਕੀਤਾ, ਵਰਜਿਆ
* **ਅੰਗੂਰੋ ਅੰਗੂਰੀ** : ਅੰਗੂਰਾਂ ਦੀ ਭਰਮਾਰ
* **ਸਿਉਂਕ** : ਦੀਮਕ
* **ਕੱਟਾ** : ਕੋਈ ਵਸਤੂ ਪਾਉਣ ਲਈ ਛੋਟੀ ਬੋਰੀ
* **ਵਿਕਣ** : ਵੇਚਣ
* **ਧੁਨ** : ਨਿਸ਼ਚਾ, ਧਾਰਨਾ
* **ਫ਼ਤਹਿ** : ਸਫ਼ਲਤਾ, ਜਿੱਤ
* **ਆਜੀਏ** : ਆ ਜਾਈਏ
* **ਖਿੱਤੇ** : ਖੇਤਰ, ਇਲਾਕਾ ਚੜ੍ਹਦੇ ਤੋਂ
* **ਚੜ੍ਹਦੇ** : ਵੱਡੇ ਤੋਂ ਵੱਡੇ, ਕਹਿੰਦੇ ਕਹਾਉਂਦੇ
* **ਭਾਖੜਾ ਡੈਮ** : ਪੰਜਾਬ ਵਿਚ ਬਿਜਲੀ ਪੈਦਾ ਕਰਨ ਵਾਲੀ ਥਾਂ
* **ਰੂੰਘੇ** : ਮੁਫ਼ਤ ਵਿਚ
* **ਗੁੜ੍ਹਤੀ** : ਜਨਮ ਘੁੱਟੀ, ਜਨਮ ਵੇਲੇ ਬੱਚੇ ਨੂੰ ਦਿੱਤੀ ਜਾਣ ਵਾਲੀ ਸ਼ਹਿਦ, ਗੁੜ ਆਦਿ ਦੇ ਮੇਲ ਤੋਂ ਬਣੀ ਵਸਤੂ
* **ਪੁਣਦੇ** : ਕੋਸਦੇ
* **ਭਰੂਣ ਹੱਤਿਆ** : ਅਣਜੰਮੀ ਬੱਚੀ ਨੂੰ ਗਰਭ ਵਿਚ ਮਾਰਨਾ
* **ਧੀਆਂ** : ਬੇਟੀਆਂ, ਪੁੱਤਰੀਆਂ
* **ਕੁੱਖਾਂ** : ਗਰਭ
* **ਕੈਰੀ** : ਗੁੱਸੇ ਨਾਲ ਵੇਖਣਾ
* **ਬਿਲੇ ਲਾਉਣਾ** : ਖ਼ਤਮ ਕਰਨਾ, ਮਾਰਨ
* **ਮਿਆਰੀ** : ਪ੍ਰਮਾਣਿਕ, ਉੱਚ ਪੱਧਰ ਦੀ
* **ਚੀਤਕਾਰ** : ਚੰਘਿਆੜ, ਚੀਕ
* **ਜਾਂਬਾਜ਼** : ਜਾਨ ਵਾਰਨ ਵਾਲੇ
* **ਕਿਤੇ** : ਕਿਧਰੇ 
* **ਮੁੰਡ੍ਹੀਰ** : ਜੁਆਨਾਂ ਦੀ ਟੋਲੀ, ਮੁੰਡਿਆਂ ਦਾ ਇਕੱਠ 
* **ਕੂਕਦੀ** : ਚੀਕਦੀ, ਰੌਲਾ ਪਾਉਂਦੀ
* **ਚੂਕਦੀ** : ਚੂਕਦੀ, ਚੂੰ-ਚੂੰ ਕਰਦੀ
* **ਫਰਕਣ** : ਹਿੱਲਣ, ਹਰਕਤ ਵਿਚ ਆਉਣ
* **ਕਿੱਲ੍ਹ ਕਿੱਲ੍ਹ** : ਜ਼ੋਰ ਨਾਲ, ਉੱਚੀ-ਉੱਚੀ
* **ਮੈਅ** : ਮਦਿਰਾ, ਸ਼ਰਾਬ
* **ਫਾਕਾਮਸਤੀ** : ਭੁੱਖਮਰੀ ਦੀ ਹਾਲਤ 
* **ਮੌਅਲਾਂ** : ਮਾਲਾਂ
* **ਕਹਿਰੀ** : ਜ਼ਾਲਮ
* **ਫਾਥੜੀਏ** : ਫਸੀਏ
* **ਸਬੀਲ** : ਢੰਗ, ਤਰਕੀਬ, ਵਿਉਂਤ
* **ਬਕੌਲ** : ਅਨੁਸਾਰ 
* **ਸ੍ਰੀ ਗਣੇਸ਼** : ਸ਼ੁਰੂਆਤ 

----
<a class="anchor" onclick="window.history.back()"> &larr; ਪਿਛਲਾ </a>