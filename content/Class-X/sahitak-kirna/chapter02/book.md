# **ਰੁੱਖਾਂ ਬਾਝੋਂ ਧਰਤੀ**

ਧਰਤੀ ਸੰਗ ਹੋਂਦ ਵਿੱਚ ਆਏ, ਹੁੰਦਾ ਏ ਪ੍ਰਤੀਤ । <br>
ਮਾਨਵਤਾ ਦੀ ਕਰਨਗੇ ਸੇਵਾ, ਰਹਿੰਦੀ ਦੁਨੀਆਂ ਤੀਕ । <br>
ਰੁੱਖਾਂ ਚੋਂ ਹੀ ਲੱਭਣਾ ਸਾਨੂੰ ਕੁਦਰਤ ਦਾ ਸਿਰਨਾਂਵਾਂ, <br>
ਰੁੱਖਾਂ ਬਾਝੋਂ ਧਰਤੀ ਜਿੱਦਾਂ ਬਿਨ ਬੱਚਿਆਂ ਦੇ ਮਾਂਵਾਂ । <br>

ਮਾਣ ਬਖ਼ਸ਼ਿਆ ਰੁੱਖਾਂ ਨੂੰ, ਗੁਰੂ ਨਾਨਕ, ਗੌਤਮ ਬੁੱਧ । <br>
ਰੁੱਖ ਹੀ ਕਰਦੇ ਰਹਿੰਦੇ ਸਾਡਾ ਵਾਯੂਮੰਡਲ ਸ਼ੁਧ । <br>
ਰੁੱਖ-ਬੂਟੇ ਹੀ ਕੱਟੇ ਗਏ ਤਾਂ ਕੌਣ ਕਰੇਗਾ ਛਾਂਵਾਂ, <br>
ਰੁੱਖਾਂ ਬਾਝੋਂ ਧਰਤੀ ਜਿੱਦਾਂ ਬਿਨ ਬੱਚਿਆਂ ਦੇ ਮਾਂਵਾਂ ।

ਬਿਨ ਰੁੱਖਾਂ ਦੇ ਰਹੇ ਅਧੁਰਾ ਖੇਤਾਂ ਵਿੱਚ ਕਿਸਾਨ । <br>
ਗੱਡੇ, ਮੰਜੀਆਂ, ਹਲ, ਸੁਹਾਗੇ ਨਾਲੇ ਬਣਨ ਮਕਾਨ । <br>
ਕਈ ਰੁੱਖਾਂ ਥੱਲੇ ਬੈਠ ਉਗਾਲੀ ਕਰਦੀਆਂ ਮੱਝਾਂ ਗਾਂਵਾਂ,<br>
ਰੁੱਖਾਂ ਬਾਝੋਂ ਧਰਤੀ ਜਿੱਦਾਂ ਬਿਨ ਬੱਚਿਆਂ ਦੇ ਮਾਂਵਾਂ ।

ਰੁੱਖ ਹੁੰਦੇ ਸਾਧੂ-ਸੰਨਿਆਸੀ ਕਰਦੇ ਪਰਉਪਕਾਰ । <br>
ਜੀਵਨ ਬੰਦੇ ਲਈ ਸਪਿਤ ਇਸ ਦਾ ਹੈ ਕਿਰਦਾਰ । <br>
ਗਰਮੀ, ਸਰਦੀ, ਝੱਖੜ ਸਹਿੰਦੇ, ਸਹਿੰਦੇ ਗਰਮ ਹਵਾਵਾਂ, <br>
ਰੁੱਖਾਂ ਬਾਝੋਂ ਧਰਤੀ ਜਿੱਦਾਂ ਬਿਨ ਬੱਚਿਆਂ ਦੇ ਮਾਂਵਾਂ ।

ਆਪਣੇ ਸਿਰ ਤੇ ਛੱਤ ਨਹੀਂ, ਹੋਰਾਂ ਨੂੰ ਦੇਣ ਸਹਾਰਾ । <br>
ਬੇ-ਘਰ ਲੋਕੀਂ ਰੁੱਖਾਂ ਥੱਲੇ ਸੌਂ ਕੇ ਕਰਨ ਗੁਜ਼ਾਰਾ । <br>
ਪਾਏ ਆਲਣੇ ਰੁੱਖਾਂ ਉੱਤੇ ਘੁੱਗੀਆਂ, ਚਿੜੀਆਂ, ਕਾਂਵਾਂ, <br>
ਰੁੱਖਾਂ ਬਾਝੋਂ ਧਰਤੀ ਜਿੱਦਾਂ ਬਿਨ ਬੱਚਿਆਂ ਦੇ ਮਾਂਵਾਂ ।

ਰੁੱਖਾਂ ਹੇਠ ਇਕੱਠੀਆਂ ਹੋਈਆਂ ਕੁੜੀਆਂ ਬਣ ਬਣ ਡਾਰਾਂ । <br>
ਤੀਆਂ ਲੱਗੀਆਂ ਕਿਕਲੀ ਪੈਂਦੀ ਨੱਚਦੀਆਂ ਮੁਟਿਆਰਾਂ । <br>
ਜੀਵੇ ਪਿੱਪਲ ਪੇਕੇ ਪਿੰਡ ਦਾ ਜਿਸ ਤੇ ਪੀਂਘ ਚੜਾਵਾਂ, <br> 
ਰੁੱਖਾਂ ਬਾਝੋਂ ਧਰਤੀ ਜਿੱਦਾਂ ਬਿਨ ਬੱਚਿਆਂ ਦੇ ਮਾਂਵਾਂ ।

ਕੁਦਰਤ ਵਲੋਂ ਹਰ ਬੂਟੇ ਚੋਂ ਬਣਦੀ ਕੋਈ ਦਵਾਈ । <br>
ਲਛਮਣ ਵਰਗੇ ਯੋਧੇ ਦੀ ਬੁਟੀ ਨੇ ਜਾਨ ਬਚਾਈ । <br>
ਫਲ ਵੀ ਦਿੰਦੇ, ਫੁੱਲ ਵੀ ਦਿੰਦੇ, ਦਿੰਦੇ ਠੰਡੀਆਂ ਛਾਂਵਾਂ, <br>
ਰੁੱਖਾਂ ਬਾਝੋਂ ਧਰਤੀ ਜਿੱਦਾਂ ਬਿਨ ਬੱਚਿਆਂ ਦੇ ਮਾਂਵਾਂ ।

ਬਿਨ ਸੋਚੇ ਬੰਦੇ ਨੇ ਬਹੁਤੇ ਜੰਗਲ ਲਏ ਉਜਾੜ । <br>
ਜਾਣੇ ਜਾਂ ਅਣਜਾਣੇ ਹੋਇਆ ਕੁਦਰਤ ਸੰਗ ਖਿਲਵਾੜ । <br> 
ਰੁੱਖ ਹੋਵਣ ਤਾਂ ਮੀਂਹ ਪੈਂਦੇ ਨੇ ਚੜ੍ਹ ਕੇ ਆਉਣ ਘਟਾਵਾਂ, <br>
ਰੁੱਖਾਂ ਬਾਝੋਂ ਧਰਤੀ ਜਿੱਦਾਂ ਬਿਨ ਬੱਚਿਆਂ ਦੇ ਮਾਂਵਾਂ ।

ਸੂਬਾ ਨੰਬਰ ਵਨ ਬਣੇ ਆਓ ਲਾਈਏ ਏਨੇ ਰੁੱਖ । <br> 
ਧਰਤੀ 'ਤੇ ਮਹਿਫੂਜ਼ ਰੱਖੀਏ, ਪਾਣੀ, ਰੁੱਖ ਤੇ ਕੁੱਖ । <br>
ਧੀ ਜੰਮੇ ਤਾਂ ਰੁੱਖ ਲਗਾਓ ਜੱਗ ਦੀਆਂ ਲਓ ਦੁਆਵਾਂ, <br>
ਰੁੱਖਾਂ ਬਾਝੋਂ ਧਰਤੀ ਜਿੱਦਾਂ ਬਿਨ ਬੱਚਿਆਂ ਦੇ ਮਾਂਵਾਂ ।

ਰੁੱਖ ਆਪਣਾ ਕਰ ਦਿੰਦੇ ਨੇ ਸਭ ਕੁਝ ਹੀ ਕੁਰਬਾਨ ।<br>
ਨਾਲ ਮਨੁੱਖਾਂ ਦੇ ਸੜਦੇ ਨੇ ਆਖਿਰ, ਵਿੱਚ ਸ਼ਮਸ਼ਾਨ । <br>
ਬੋਲ ‘ਸੇਖਵਾਂ ਰੁੱਖਾਂ ਦਾ ਮੈਂ ਕਿੱਦਾਂ ਕਰਜ਼ ਚੁਕਾਵਾਂ, <br>
ਰੁੱਖਾਂ ਬਾਝੋਂ ਧਰਤੀ ਜਿੱਦਾਂ ਬਿਨ ਬੱਚਿਆਂ ਦੇ ਮਾਂਵਾਂ ।

## **ਟਿੱਪਣੀ**
ਇਸ ਕਵਿਤਾ ਵਿੱਚ ਕਵੀ ਜਸਵੰਤ ਸਿੰਘ ਸੇਖਵਾਂ ਨੇ ਮਨੁੱਖੀ ਜੀਵਨ ਦੇ ਨਾਲਨਾਲ ਇਸ ਧਰਤੀ ਦੇ ਵਾਤਾਵਰਨ ਦੀ ਸੰਭਾਲ ਲਈ ਰੁੱਖਾਂ ਦੀ ਮਹੱਤਤਾ ਬਾਰੇ ਦਸਦਿਆਂ ਲਿਖਿਆ ਹੈ ਕਿ ਰੁੱਖਾਂ ਤੋਂ ਬਿਨਾਂ ਧਰਤੀ ਇੰਜ ਹੈ ਜਿਵੇਂ ਬੱਚਿਆਂ ਤੋਂ ਬਿਨਾਂ ਮਾਂ ਹੁੰਦੀ ਹੈ । ਮਨੁੱਖੀ ਜੀਵਨ ਦੇ ਹਰ ਆਹਰ ਵਿੱਚ ਰੁੱਖ ਕਿਸੇ ਨਾ ਕਿਸੇ ਰੂਪ ਵਿੱਚ ਸਹਿਯੋਗੀ ਹਨ । ਇੱਥੋਂ ਤੱਕ ਮਰਨ ਸਮੇਂ ਵੀ ਰੁੱਖ ਦੀ ਲੱਕੜ ਹੀ ਸ਼ਮਸ਼ਾਨ ਵਿੱਚ ਕੰਮ ਆਉਂਦੀ ਹੈ । ਇਨ੍ਹਾਂ ਤੋਂ ਇਲਾਵਾ ਜੀਵ-ਜੰਤੂਆਂ, ਪੰਛੀਆਂ ਦੇ ਜੀਵਨ ਦਾ ਸਹਾਰਾ ਵੀ ਰੁੱਖ ਹੀ ਹਨ । ਕਵੀ ਅਨੁਸਾਰ ਮਨੁੱਖ ਰੁੱਖਾਂ ਦਾ ਕਰਜ਼ਦਾਰ ਹੈ ਇਨ੍ਹਾਂ ਦਾ ਕਰਜ਼ ਨਹੀਂ ਚੁਕਾਇਆ ਜਾ ਸਕਦਾ ।


## **ਔਖੇ ਸ਼ਬਦਾਂ ਦੇ ਅਰਥ** 
 * **ਹੋਂਦ** : ਅਸਤਿਤਵ, ਮੌਜੂਦਗੀ
 * **ਸਿਰਨਾਂਵਾਂ** : ਪਤਾ
 * **ਬਾਝੋਂ** : ਬਿਨਾ
 * **ਸੁਹਾਗਾ** : ਪਧਰਾ ਕਰਨ ਵਾਲਾ ਖੇਤੀ ਦਾ ਸੰਦ
 * **ਝੱਖੜ** : ਹਨੇਰੀ
 * **ਆਲ੍ਹਣੇ**: ਕੋਂਸਲੇ 
 * **ਡਾਰਾਂ** : ਟੋਲੀਆਂ 
 * **ਤੀਆਂ** : ਤੀਜ ਦਾ ਤਿਉਹਾਰ 
 * **ਸੂਬਾ** : ਪ੍ਰਾਂਤ 
 * **ਮਹਿਫੂਜ਼** : ਸੁਰੱਖਿਅਤ

----
<a class="anchor" onclick="window.history.back()"> &larr; ਪਿਛਲਾ </a>